---
date: 2022-04-06
category: blog
tags:
    
layout: post
title: Prioritou je stále bydlení
author: Martin Altschmied
authorId:  martin.altschmied

image: posts/np2_4-2022.png

---

Naše rozpočtové priority jsou konzistentní. V oblasti běžných výdajů apelujeme na maximální hospodárnost provozu úřadu, odstraňování neefektivit a zavádění smysluplné digitalizace. Dále bychom uvítali snížení, nebo zrušení položek postrádajících smysl, nebo zásadnější význam. Jako příklad může být spolupráce s Praha TV, která přijde na statisíce korun ročně, přičemž reportáže nemají velkou sledovanost. V oblasti kapitálových (investičních) výdajů požadujeme navýšení prostředků do oprav obecních bytů a bytových domů, které přinášejí do rozpočtu obce nemalý příjem, přitom má Dvojka stovky prázdných bytů. Ruku v ruce musí samozřejmě jít kvalita odvedené práce při těchto rekonstrukcích. Na tento rok je naplánováno několik investičních akcí, jejichž účelnost je z našeho pohledu v současné nejisté době minimálně s otazníkem. Ať už se jedná o vybetonování plácku na Folimance za 31 milionů, revitalizace stráně v Riegrových sadech za 51 milionů, nebo rekonstrukci vodního prvku v Sadech Sv. Čecha za 41,5 milionu. Na závěr bych rád upozornil na fakt, že městská část má na příjmové straně rozpočtu 465 milionů, ale na výdajové 999 milionů. Rozdíl kryjeme z úspor, zejména z prodejů majetku (300,5 milionu). Apelujeme, aby rozpočet do příštích let byl plánován méně velkoryse a byl představen plán, jak hradit běžný provoz a investovat i mimo zapojení úspor. Neboť tímto tempem utrácení úspor budeme muset do pěti let buď znovu prodávat majetek, nebo si začít půjčovat.

[Noviny Prahy 2, duben 2022](https://praha2.cz/assets/File.ashx?id_org=80102&id_dokumenty=110730)
