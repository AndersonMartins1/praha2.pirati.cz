---
date: 2021-12-04
category: blog
tags:
    
layout: post
title: Zbytečně utracené miliony
author: Robert Veverka
authorId:  robert.veverka

image: posts/np2-12-2021.png
---

Na Novinách Prahy 2 se mi líbí, s jakou odvahou Rada MČ Praha 2 ročně utrácí miliony korun z veřejného rozpočtu za vizuálně nepřitažlivý a obsahově nezajímavý plátek, který více než přehled toho, co se v naší městské části skutečně děje, čtenářům jen opakovaně vnucuje politickou propagandu radnice. Mou subjektivní zkušenost nakonec potvrzuje i závěr analýzy spolku Oživení z roku 2018, ve kterém se hodnotilo 65 radničních novin. Ty naše dvojkové v hodnocení indexu Benefit, tedy přínosu periodika pro občany, skončily na ostudném 61. místě. Naopak v měření počtu otištěných fotek radních si vysloužily nepřívětivou šestou příčku. V měření indexu IRON, tedy hodnocení poměru alternativního sdělení v novinách k politickému obsahu se dvojkové noviny dopracovaly na 42. místo a plocha věnovaná budoucím rozhodnutím se v novinách pro jistotu neobjevuje téměř vůbec. Noviny Prahy 2 tak slouží jako nástroj pro účelovou prezentaci vedení radnice, které je zneužívá pro svou prezentaci. Když na nepřehledném radničním webu, který graficky i funkčně zamrzl někdy v roce 1997, procházím jednotlivé výtisky novin za rok 2021, nemohu si nevšimnout stejné vizuální strnulosti, která velmi pokulhává za dnešními trendy. Nepřehledný sklad článků, nevábné barvy, dokola se opakující fotky třech dvojkových destinací, neustálé omílání „pravd“ radnice a chybějící prostor pro jiný názor, mi dává tušit, že kdyby se podobné hodnocení opakovalo, skončily by naše noviny ještě o poznání hůře.


[Noviny Prahy 2, prosinec 2021](https://praha2.cz/file/Ofx1/12-2021-PRAHA-NOVINY.pdf)
