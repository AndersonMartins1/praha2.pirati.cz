---
date: 2020-10-16
category: blog
tags:
    
layout: post
title: Nádraží Vyšehrad má poškozenou střechu. Praha bude muset budovu zajistit, aby se nezřítila
author: Jaroslav Němec
authorId:  jaroslav.nemec
image: posts/vysehrad.jpg
---

Na razantní zhoršení stavu památkově chráněné budovy nádraží Vyšehrad upozornil zastupitel Prahy 2 Jaroslav Němec, který se o osud secesní stavby dlouhodobě zajímá. Majitel objektu firma RailCity Vyšehrad řadu let nechává stavbu chátrat a také blokuje možnost odkupu ze strany hlavního města. Firma za bývalou drážní budovu požaduje 117 milionů korun, ačkoliv znalecký posudek ji ohodnotil na necelých 70 milionů.

> „Aktuální fotografie dokazují, že již chybí velké části střešní krytiny, plechy opadávají a na některých místech je již viditelná spodní dřevěná konstrukce. Ještě pár měsíců zpět střecha v tak špatném stavu nebyla. Jestli do ní bude dál zatékat nebo padat sníh, tak se bude nejen dál snižovat hodnota památky, ale i prodražovat její oprava,“ popisuje současný stav nádraží Němec.

Zastupitel z Prahy 2 o zhoršení stavu budovy informoval nejprve Odbor památkové péče pražského magistrátu. Vlastníkovi kulturní památky byly opakovaně uloženy pokuty v souladu s právním řádem za porušování povinností, které mu v souvislosti s vlastnictvím kulturní památky ukládá zákon o státní památkové péči. Rozhodnutí byla předmětem odvolacího řízení a byla potvrzena Ministerstvem kultury. Vlastník podal správní žalobu a věc tedy nyní řeší soud. 

> „Úředníci v příštím týdnu navštíví objekt a zhodnotí, jestli majitel zajistil, že do budovy již nezatéká. Město Praha nyní podniká kroky, aby zabránilo zhroucení celé budovy, provede dle zákona o státní památkové péči udržovací a neodkladné zabezpečovací práce na náklady vlastníka, které mohou být vymáhány zpětně i exekučně,“ popisuje předpokládaný scénář Němec.

Počátkem letošního roku byla znovu otevřeno téma možného vyvlastnění památkově chráněné budovy. To již v rámci mise WHC UNESCO v druhé polovině roku 2019 navrhlo Praze využít své pravomoci k vyvlastnění bývalého nádraží Vyšehrad.

Soukromé vlastnictví s sebou také nese povinnosti starat se o majetek dle příslušných regulí. Tyto povinnosti jsou přímo stanoveny v zákoně o památkové péči. Tím, že je něco prohlášeno za památku, stát říká, že si cení památkové hodnoty a ta potřebuje speciální péči s tím spojenou. Pokud si někdo koupí kulturní památku, tak má povinnost se o ni taky náležitě starat.

> „Poslední jednání města s vlastníky o případném odkupu proběhly počátkem března letošního roku, od té doby je ticho. Pokud nechceme dopustit “druhý Těšnov”, musí bezodkladně jednat. Jakékoli zaváhání může teď zavinit to, že bude památka ztracena. I když je nyní krize a zdraví je přednější, myslím, že má stále smysl o záchranu památek bojovat,” komentuje pirátský zastupitel Jaroslav Němec a dodává: „Je nutné okamžitě jednat a zabezpečit budovu před jejím zřícením a zahájit i proces vyvlastnění.”
