---
date: 2021-12-20
category: blog
tags:
    
layout: post
title: Praha 2 si pro svůj rozvoj zaslouží starostku na plný úvazek, Alexandra Udženija není řešením
author: Jaroslav Němec
authorId:  jaroslav.nemec

image: posts/15_zmc.jpg
---

<strong>MČ Praha 2 má novou starostku, končící Janu Černochovou (ODS) ve funkci nahradí dosavadní radní Alexandra Udženija (ODS). Změnu posvětilo zastupitelstvo MČ na svém prosincovém zasedání. Pirátům vadí dlouhodobá kumulace funkcí obou političek.</strong>

“Praha 2 si ve svém čele konečně zaslouží někoho, kdo se bude rozvoji městské části věnovat naplno. Personální výměna na pozici starostky není pro Prahu 2 žádnou pozitivní změnou ani řešením. Naopak, nacházíme se v identické situaci jako s Janou Černochovou, která dlouhodobě kumulovala post starostky a poslankyně. Alexandra Udženija bude souběžně vykonávat svou dosavadní funkci zastupitelky a předsedkyně kontrolního výboru na Magistrátu hlavního města Prahy a nově i funkci starostky městské části. Současná personální politika ODS na radnici je nepřijatelná,” komentuje změnu Jaroslav Němec, předseda zastupitelského klubu Pirátů na Praze 2.

“Udženija na jednání zastupitelstva řekla, že nyní bude vykonávat dvě uvolněné funkce zároveň, ale nastalou situaci chce řešit, na nejbližším zastupitelském klubu ODS hl. m. Prahy,” dodal Němec informace ze samotného jednání.

Jana Černochová vedla městskou část Praha 2 s dvouletou pauzou od roku 2006. V Poslanecké sněmovně zasedá od roku 2010. Po odstoupení z funkce starostky zůstane neuvolněnou členkou rady. Černochová bude také vykonávat funkci ministryně obrany ČR.
