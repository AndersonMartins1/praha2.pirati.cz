---
date: 2021-02-17
category: blog
tags:
    
layout: post
title: Opozice v Praze 2 žádá odvolání místostarosty Jana Korsesky (ODS)
author: 

image: posts/screenshot_2019-12-05.png
---

<i>Tisková zpráva – Piráti, STAN, Dvojka sobě (Zelení, KDU-ČSL,ČSSD, nezávislí kandidáti)</i>

<i>17. 2. 2021, Praha 2</i> – <b>Opozice v Praze 2 požaduje odvolání místostarosty Jana Korsesky (ODS) na nejbližším zasedání zastupitelstva 1. března 2021. Žádá také důkladně posoudit rizikovost jednotlivých správců investičních portfolií městské části a připravit zadávací podmínky pro poptávkové řízení na správce portfolia tak, aby obsahovaly jasná hodnotící kritéria a byla zajištěna maximální transparentnost a otevřenost poptávkového řízení.</b>

Na sklonku roku 2019 předložila koalice Prahy 2 v čele se starostkou a poslankyní Janou Černochovou (ODS) na jednání zastupitelstva návrh ke zhodnocení bezmála dvou miliard korun získaných z prodeje bytů a domů na dvojce. Bez projednání, bez širší diskuze. V létě 2020 na podivné investice upozornil článek na serveru motejlekskocdopole.com. V září 2020 na zasedání zastupitelstva opozice navrhla stažení nejrizikovějších investic. Všechno zatím marně, bez valného výsledku, ožívá jen vzpomínka na Key Investments.

V pořadu Reportéři ČT byla dne 7. 12. 2020 odvysílaná reportáž s názvem Investice a exekuce: „<i>Radnice Prahy 2 se rozhodla, že si nechá zhodnotit vysoké úspory, které jí leží na účtu. Proto uzavřela investiční smlouvu se společností, které poskytla do správy částku 300 milionů korun. Na tom by nebylo nic divného, kdyby šlo o renomovanou firmu. Společnost Carduus podle obchodního rejstříku vykazuje ztrátu 47 milionů korun a podobně vysokou částku dluží i její většinový majitel. Jmenuje se Pavel Bodlák a kvůli svým dluhům je v exekuci. Vedení Prahy 2 se o finanční operaci odmítá bavit.</i>”  Ani České televizi neprozradil místostarosta Korseska, kdo je jeho poradcem.

„<i>Více než rok se marně snažíme zjistit, kdo je utajovaným soukromým poradcem místostarosty Korsesky, který s výběrem investičního portfolia údajně nezištně radí. Absolutně nepřijatelný je argument, že se jedná o ryze soukromou věc pana místostarosty. Tady jde o miliardy veřejných financí,</i>“ konstatuje předseda zastupitelského klubu Pirátů Jaroslav Němec a dodává, že „<i>běžná provize za zprostředkování 950 mil. Kč do fondů kvalifikovaných investorů může být až 28,5 mil. Kč.</i>“

V reakci na kritiku opozice si nechalo vedení radnice Prahy 2 zhotovit tzv. <i>Vrcholovou („top down“) analýzu portfolia MČ Praha 2</i>, jejíž účelově vybraná část se objevila i v prosincovém vydání radničních novin.

„<i>Analýza je v rámci zadání dobře sepsána, nicméně ve stručnosti textu a použitých obecných proklamacích ve své nezkrácené variantě upozorňuje na mnoho konkrétních rizik, která mohou být s aktuálními investicemi MČ Praha 2 spojeny. Z analýzy vyplývá i řada otázek, které doposud nebyly nikde jasně zodpovězeny,</i>“ vysvětluje předseda zastupitelského klubu STAN Karel Koželuh.

Členové zastupitelstva nebyli seznámeni s tím, zda vůbec existuje investiční strategie schválená příslušným orgánem samosprávy, na základě které došlo k rozhodnutí o způsobu zhodnocení finančních prostředků v celkové výši 1.85 miliardy korun. Chybí také středně až dlouhodobý výhled potřeby volných prostředků a z něj odvozený investiční horizont, z něhož by měla investiční strategie vycházet. 

„<i>Analýza portfolia sama o sobě hlavně neřeší to podstatné, na co upozorňujeme, a to míru rizikovosti jednotlivých správců portfolia, zvláště když pro nás zastupitele je obestřeno tajemstvím, na základě jakých kritérií poptávkové řízení na jednotlivé správce proběhlo a kdo je vybral,</i>“ doplňuje předseda zastupitelského klubu DVOJKA SOBĚ Otto Schwarz.

Z těchto mnoha důvodů požaduje opozice odvolat zodpovědného zástupce starostky Korsesku z funkce, doplnit <i>Vrcholovou („top down“) analýzu portfolia</i> o posouzení rizikovosti jednotlivých správců portfolií a připravit zadávací podmínky pro poptávkové řízení na správce portfolia. tak, aby obsahovaly jasná hodnotící kritéria, zajistily maximální transparentnost a otevřenost poptávkového řízení.
