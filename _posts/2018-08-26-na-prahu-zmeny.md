---
date: 2018-08-26
category: blog
tags:
  
layout: post
title: NA PRAHU ZMĚNY – dvojka má možnost být ještě lepším místem k životu
author: 
authorId: 
image: posts/fotka-jaroslav-noviny .jpg

---

Od roku 1994 vládne v Praze 2 ODS. Po téměř čtvrtstoletí je podle nás na čase, aby to zkusil někdo nový, s novou energií a nezatížený dlouholetými vazbami na klientelistické struktury. „Naší ambicí je mít lepší výsledek než vítěz voleb v roce 2014 a vytvořit silnou radniční koalici. S koaličními partnery pak budeme prosazovat jednoduchý program – Dvojka jako lepší místo k životu,“ říká Jaroslav Němec, lídr pirátské kandidátky v Praze 2.

#### Jste spokojený, jak se žije v Praze 2?

Bydlí se mi tu velmi dobře, z okna vidím hradby Vyšehradu, krásný mohutný kaštan, a když vyjdu z domu na ulici, je zde plno příjemných podniků, kaváren, kde potkávám lidi ze sousedství. Jsem táta tří holek. S dětmi se rádi procházíme místními parky a trávíme čas na hřištích. Dětských hřišť je v Praze 2 poměrně dost, málokteré je ale navržené tak, aby děti tvůrčím způsobem rozvíjelo. I dětské hřiště může být ukázkou kvalitní architektury a důvtipného designu.

#### Chybí Vám zde něco? 

Dostupnost některých služeb, ale to je spíše vinou nedokonalosti trhu, s čímž lze pomoci moderními způsoby on-line prodeje. Mám však jednu neblahou zkušenost s nedostupností pediatrické péče. Naše dětská lékařka odešla do důchodu a ordinace byla zrušena. Ačkoliv jsme několik týdnů obtelefonovávali a obcházeli pediatry v širokém okolí, nepodařilo se nám děti k žádnému lékaři umístit. Toto je pro mladé rodiny neúnosná situace. Proto budu prosazovat zvýhodněné nájmy pro pediatrické ordinace, abychom zajistili, že každá rodina najde dětského lékaře přímo v našem obvodě. Chybí mi také prostor pro sousedská setkávání. Zrušení komunitní zahrady na Smetance považuji za jednu z velkých chyb současného vedení radnice. Máme vytipovaných hned několik možných míst pro nové komunitní zahrady. 

#### Pořádáte architektonické výstavy, jak vnímáte architekturu Prahy 2? 

Profese kurátora mi umožňuje vidět okolí z různých pohledů. Mám možnost se setkávat s architekty a umělci a jejich tvorba je pro mne inspirací. Město je fascinující organismus, který mě nepřestane snad nikdy bavit. Jsem vyloženě městský člověk. Architektura je vše, co nás obklopuje, obyčejný patník či jen kupka sena na poli. Je to „archikultura“, která ovlivňuje naše životy, jaké máme pocity, jak vnímáme své okolí a zda jsme v životě spokojení. Ale o tom bych tu mohl povídat hodně dlouho. Mám oblíbený pojem – „hynoucí krása“, to jsou právě ty domy, které jsou dnes neudržované a leckdo by je označil za „ošklivé“.

#### Velkým tématem Prahy 2 je prodej obecního majetku, zejména tzv. privatizace bytů, jaký je na to Váš názor?

Obecně jsme proti bezhlavému rozprodeji majetku města, ovšem je nutné ctít jistou kontinuitu a to, co bylo slíbeno, nejde-li o „zlodějnu“ či „malou domů“, musí být splněno. Privatizaci dáme smysl. Za nepřijatelné považujeme nevýhodné prodeje volných obecních pozemků, o což se v uplynulých letech radnice pokoušela.

#### Piráti mají podle výsledku loňských parlamentních voleb a současných předvolebních průzkumů velkou šanci v komunálních volbách výrazně uspět, co byste udělal jako první, pokud byste se stal starostou?

Snažil bych se intenzivně komunikovat se všemi zaměstnanci úřadu. Byl jsem léta referentem městského úřadu a vím, že je nesmírně důležité vědět o starostech a potřebách lidí ve vašem týmu. A tím týmem jsou pro starostu, kromě stranických kolegů či případné koalice, právě pracovníci městského úřadu. Úkolem starosty je lidi motivovat a jejich práci zastřešovat. Dobře fungující radniční tým je základem pro to, aby úřad městské části poskytoval občanům perfektní a transparentní servis.

#### Jaká bude Vaše povolební strategie?

Chceme se bavit se všemi stranami, které v Praze 2 přicházejí v úvahu, a postupně se setkávat s jejich lídry. Stejně jako v Parlamentu přitom nebudeme podporovat případnou koalici s extremistickými stranami, jako jsou SPD nebo komunisté. Ti však, doufejme, v Praze 2 nehrozí. Nepodpoříme takovou radu, kde by někdo kumuloval funkce, jelikož každý si musí vybrat jednu práci, kterou bude vykonávat s plným nasazením. V případě, že bych se starostou stal, považuji za samozřejmost, že bych se vzdal své práce v parlamentu. Naším cílem je přetrhat klientelistické sítě a radnici maximálně ztransparentnit.

#### Na závěr bych se chtěla, pro odlehčení, zeptat, jakou posloucháte muziku?

V tomto jsem tak trochu „konzerva“ (smích), například při řízení auta nebo sazbě knih nejraději poslouchám hudbu 60. a 70 let minulého století. Ale „ujíždím“ na mnoha věcech, což je ovšem spíše dáno náladou v konkrétním okamžiku. 

#### Máte oblíbený film?

Jeden oblíbený film nemám, mám oblíbené stovky filmů, byly časy, kdy jsem filmem doslova žil a hltal  jednu perlu kinematografie za druhou. Mám rád filmy Woodyho Allena, francouzskou novou vlnu, polské filmy morálního neklidu, je toho opravdu hodně. Bohužel dnes již tolik času nemám, a tak jsem rád, když mohu sledovat občas třeba nějaký seriál, jehož díly mají kratší stopáž než celovečerní filmy. Mám třeba rád věci scenáristy Davida Simona, úchvatný a lidský *Treme*, z poslední doby třeba *The Deuce* a starší *The Wire* a z prostředí komunální politiky naprosto úžasná miniserie *Show Me a Hero*. To by měl vidět každý, kdo chce dělat komunální politiku (smích).



- - -
