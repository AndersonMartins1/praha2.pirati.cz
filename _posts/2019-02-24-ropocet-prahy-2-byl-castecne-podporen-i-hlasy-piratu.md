---
date: 2019-02-24
category: blog
tags: 
layout: post
title: Rozpočet Prahy 2 byl částečně podpořen i hlasy Pirátů
author: Jaroslav Němec
authorId: jaroslav.nemec
image: posts/rozpocet2020.jpg
---

Hlavním bodem jednání 6. řádného zastupitelstva MČ Prahy 2 v pondělí 24. 2. 2020 bylo schválení rozpočtu na rok 2020. Radnice Prahy 2 bude v tomto roce hospodařit s příjmy zhruba 539,34 milionu korun a výdaji asi 759,14 milionu. Rozdíl pokryje mimo jiné z úspor z minulých let. Na investice plánuje vydat více než 218 milionů korun.

Jedná se o poslední rozpočet, ve kterém jsou ve větší míře zohledněny příjmy z prodejů domů a bytových jednotek, neboť privatizace městského majetku se postupně zastavuje. 
V minulém období jsme kritizovali skutečnost, že se do bytového fondu vrací pouze menší část těchto prostředků. 

Podpora dostupného nájemního bydlení je pro Piráty priorita. Proto vítáme navýšení kapitálových výdajů do této položky o 37,5%.

„Ve spolupráci s ostatními koaličními i opozičními stranami jsme zahájili diskuzi o pilotním projektu participativního rozpočtu pro Prahu 2, na který je pro letošní rok také myšleno,“ doplňuje Martin Altschmied, zastupitel, člen Finanční komise a Finančního výboru, který za Piráty inicializoval pilotní participativní rozpočet Prahy 2.

Dlouhodobě však kritizujeme i dvě velké investiční akce – Nový domov a parkovací dům u Nuselských schodů – zejména pro nedostatek informací, abychom mohli obě akce objektivně posoudit. V rozpočtu je na ně pamatováno patnácti miliony na studii proveditelnost a projektové dokumentace. Pevně věříme, že budeme mít možnost se v letošním roce s oběma záměry detailně seznámit a pokračovat v diskuzích o smysluplnosti takových investičních akcí.

Jelikož postupně „vysychá“ zdroj příjmů z prodejů domů a bytových jednotek, v příštím roce bychom se rádi zaměřili na plán smysluplnného snižování běžných výdajů, abychom mohli investiční akce v příštích letech financovat i z jiných zdrojů.

„Na přípravě rozpočtu pro rok 2020 se Piráti aktivně podíleli na úrovni jednotlivých komisí a výboru a vedení města přijalo mnohé naše připomínky, zahájilo přípravu participativního rozpočtu, snížilo výdaje na námi kritizované investiční akce a zvýšilo investice do oprav bytového fondu. Jsem rád, že i v rámci diskuze na zastupitelstvu byly některé problematické body rozpočtu vysvětleny. Proto jsme rozpočet částečně podpořili,“ komentuje Jaroslav Němec, předseda zastupitelského klubu Pirátů MČ Praha 2 a dodává, že „například absence rozklikávacího rozpočtu na úroveň faktur nebo větší investice do bytového fondu pro dostupné nájemní bydlení vedlo některé pirátské zastupitele ke zdržení se při hlasování o rozpočtu.“
