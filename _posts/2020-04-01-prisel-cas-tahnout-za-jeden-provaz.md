---
date: 2020-04-01
category: blog
tags:
    
layout: post
title: Přišel čas táhnout za jeden provaz - Nová koalice na Praze 2!

author: 
authorId:  

image: posts/nova-koala3b.jpg
---

Praha, 1. 4. 2020 – Radnice Prahy 2 není žádná anarchistická buňka, potvrdila starostka Jana Černochová (ODS), když oznámila, že řádné zasedání zastupitelstva Prahy 2, které se mělo uskutečnit 20. 4. 2020, se přesunulo na 18. 5. 2020, aby bylo zajištěno dodržení 3 měsíční zákonné lhůty pro svolání zastupitelstva. Na zasedání se plánuje řešit především nové vedení Prahy 2.

Již v lednu letošního roku kontaktovala paní starostka Jana Černochová nejvyšší vedení Pirátů s nabídkou užší spolupráce ODS a Pirátů a to jak na parlamentní, respektive budoucí vládní úrovni, tak i na té komunální. Vyčerpávající jednání u kulatého stolu ukázala, že programové průsečíky obou stran jsou značné, především po vyřešení sporného personálního zastoupení vedení ODS na lednovém kongresu, se dá hovořit téměř o programové shodě. Hlavním důvodem připravovaného spojení sil je zasáhnout proti nekompetentnosti zástupců ANO a ukončení vlády Babišova hnutí na všech politických úrovních. 

Zástupci Pirátů i ODS se v rámci budoucího nového vedení Prahy 2 mimojiné shodli, že připravovaný projekt sociálního centra Nový domov nedávno odvolané 1. místopředsedkyně ODS Alexandry Udženija, která při obhajování svého postu na kongresu ODS prohrála sama se sebou, se realizovat nebude, což nakonec potvrdila i obsáhlá studie proveditelnosti, kterou její stranický kolega a místostarosta Václav Vondrášek při úklidu objevil ve svém šuplíku. 

Ve spolupráci s magistrátem nová koalice vyvlastní nádraží Vyšehrad, které na své náklady opraví a do bývalé nádražní budovy umístí unikátní expozici známek s motivy Slovanské epopeje. “Bylo už dost kácení zdravých vzrostlých stromů!”, nechala se slyšet úřadující starostka, která bydlí v Lužické ulici s nejkrásnějším stromořadím v Praze a navrhla, aby dalším neodkladným projektem bylo založení nové komunitní zahrady, která  by vznikla v Horské ulici u staré kuželny pod Bastionem. Absolutní shoda panuje také pro nekompromisní vyvlastnění nelegální LED reklamní plochy u Nuselského mostu, kterou by nová radnice využila pro promítání novoročního ohňostroje. A to není vše! Další jednání, které budou za podpory Pirátů probíhat on-line, přinesou definitivní konec politického stylu devadesátých let na Praze 2.

Černochová se chce v nadcházejícím období konečně plně soustředit na svůj poslanecký mandát a především se připravit na svou funkci v budoucí vládě v křesle ministryně obrany a mezigalaktického hvězdného prostoru. Novým starostou Prahy 2 by měl být podle všeho a všech v květnu zvolen mezinárodně uznávaný ekonom, investor a geniální stratég Jan Korseska (ODS). Piráti novou koaliční smlouvou získají většinu v Radě druhé pražské městské části. 

Ve volbách do zastupitelstva Prahy 2 na podzim 2018 získala ODS 32,34 %, tedy 13 křesel a Piráti jako druhá nejsilnější strana na Praze 2 získala 19,42 % a 7 křesel. Dohromady mají většinu 20 zastupitelů z 35 a společně nastolí tolik před volbami slibovaný pořádek místo anarchie.



