---
date: 2022-01-18
category: blog
tags:
    
layout: post
title: Radnice Prahy 2 pod tlakem Pirátů přiznala svou chybu a odpustí seniorce dluh 277 tisíc korun
author: Magdalena Valdmanová, Jaroslav Němec
authorId:  

image: posts/usneseni_201.jpg
---

Vedení radnice Prahy 2 mění pod tlakem Pirátů a veřejnosti své rozhodnutí. Na příštím jednání Rady MČ Praha 2 se bude znovu projednávat odpuštění dluhu více než 277 tisíc korun, který vznikl seniorce v obecním nájmu kvůli vadnému pojistnému ventilu u bojleru. Věc projednalo zastupitelstvo MČ Praha 2 už na svém prosincovém jednání, ale tehdy nebyl návrh zastupitelky Magdaleny Valdmanové (Piráti) na odpuštění dluhu schválen, prošel pouze návrh na snížení výše pravidelných splátek.

„<i>ODS pokračuje ve své asociální a bezohledné politice. Nic na tom nezměnila ani výměna na postu starostky. Nebýt naší sbírky, kterou jsme spustili na podporu paní, vůbec nic by se nestalo a paní by musela dluh začít splácet. Vánoce a Nový rok tak prožila v nejistotě. Vedení radnice se do věci vložilo až v momentě, kdy se o záležitost začala ve velkém zajímat média a veřejnost. A tak je to na Praze 2 se vším,</i>“ říká k tomu Valdmanová.

V případě, že Rada městské části (ODS, ANO, TOP 09) opravdu na svém pondělním zasedání odsouhlasí prominutí dluhu, jak avizuje v tiskové zprávě, materiál poputuje na jednání březnového zastupitelstva, kde musí také být znovu odsouhlasen.

„<i>Na transparentní účet sbírky bylo vybráno přes 77 tisíc korun od 128 lidí. Pokud Praha 2 skutečně dluh odpustí, samozřejmě všechny peníze dárcům vrátíme a moc jim za pomoc děkujeme. Jejich dobrý skutek pomohl přesvědčit vedení Prahy 2, že jeho jednání bylo absolutně asociální a neomluvitelné,</i>“ dodává Valdmanová. 

Praha 2 dosud neprokázala, že podnikla všechny potřebné kroky k včasnému zastavení zvýšené spotřeby vody v bytě seniorky. A není to jediný takový případ. Již dříve Piráti Prahy 2 apelovali na zlepšení systémového řešení a navrhovali do obecních bytů instalovat chytré vodoměry s dálkovým odečtem, díky kterým by se podobné technické závady včas odhalily.

„<i>Jsem zároveň rád, že jsme donutili současné vedení Prahy 2 nejen odpustit dluh, ale také nastavit účinné kontrolní mechanismy, které pomůžou v budoucnu podobným situacím předejít,</i>“ doplňuje předseda zastupitelského klubu Pirátů Jaroslav Němec, který nesystémový přístup ve správě majetku v gesci místostarosty Michaela Grundlera (TOP 09) dlouhodobě kritizuje. 
