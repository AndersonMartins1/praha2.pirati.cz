---
date: 2019-02-04
category: blog
tags:
    
layout: post
title: Jedině z kritické diskuse lze udržovat demokratickou povahu společnosti  
author: Jaroslav Němec
authorId:  jaroslav.nemec
image: posts/noviny-prahy2-unor2019.jpg
---

Po padesáti letech by se možná mohlo zdát, že odkaz činu Jana Palacha je už věc především do učebnic dějepisu a v současnosti jde už hlavně o příležitost ke zviditelnění se politiků, kteří mechanicky deklamují vyprázdněné fráze, kladou květiny, věnce a zamačkávají přitom "myslím to upřímně" slzu. Pokud věcně čteme obsah Palachova vzkazu společnosti, jeho podstatou byla jasná výzva k zastavení cenzury, potlačování opozičních názorů a šíření dezinformací, které předznamenaly normalizaci. Tedy obecněji to byl nadčasový protest proti jakékoliv moci, která se snaží omezovat pluralitní společnost nějakou formou cenzury, nebo naopak zaplňovat veřejný prostor manipulativními zprávami, které tuto moc obhajují. I v současnosti, přestože žijeme v zásadě ve svobodné společnosti, můžeme takové pokusy pozorovat, ať už jde o vlastnictví celostátních i lokálních médií zájmovými skupinami, nebo o zákulisní tlaky na okleštění médií veřejnoprávních. Nemusíme chodit příliš daleko, ani u nás v Praze 2 nejsou noviny, které právě čtete, vzorem nestranného obecního listu a věstníku o dění v naší městské části. Kritické postoje k vedení radnice nebo zprávy o komunitním, na politice nezávislém, životě lidí tu prakticky nenaleznete, zato se v každém čísle můžete potěšit novými krásnými úspěchy radnice. Naším úkolem jako Pirátů je snažit se o vyvážené informování veřejnosti a otevírání i kritických diskusí o věcech, které nejsou příjemné. Jedině z kritické diskuse, nikoliv ze servility k momentální moci, lze udržovat demokratickou povahu společnosti. 

Jaroslav Němec


Noviny Prahy 2, únor 2019 > http://praha2.cz/file/uot1/02npd-e.pdf
