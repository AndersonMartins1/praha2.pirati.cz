---
date: 2021-03-05
category: blog
layout: post

title: Elitářství není systémové
author: Jaroslav Němec
authorId: jaroslav.nemec

image: posts/np2_2021-03-05.jpg

---


Jako zastupitel jsem nebyl o organizaci očkování pro seniory oficiálně nijak informován. Zaznamenal jsem tiskovou zprávu na webu městské části a pak propagační fotografie a videa neuvolněné místostarostky Alexandry Udženija na sociálních sítích. Na první pohled se zdá být skvělé, že radnice Prahy 2 takto pomáhá starším spoluobčanům. Je nutné pochválit zřízení infolinky, pomoc seniorům s registrací a nabídku odvozu. Napadá mě ale otázka, jaké termíny očkování dostali senioři (i ti z Prahy 2), kteří se zaregistrovali sami. Předpokládám, že ve většině případů pozdější než ti, pro které očkování zařizovala městská část. Nemyslím si, že bylo počítáno s tím, že státní nemocnice obdrží seznam stovek seniorů od třetí strany (třeba od municipality), kterým přidělí přednostní termíny. Pokud někdo chce pomoci 1 900 potenciálním zájemcům (počet seniorů 80+ na Praze 2) z 55 000 (počet seniorů 80+ v Praze), může pro ně, pokud s tím nemá problém, domluvit, aby se „ve frontě“ předběhli. Všem 55 000 tak ale pomoci nelze, protože už nezbývá nikdo, koho by šlo předběhnout. V médiích jsem se mimojiné dočetl, že „ti, na které se nedo-stalo, se ptají, proč sousedé z vedlejší městské části už vakcínu mají“. Nejhorší podle mě je, že zvolený postup dává signál, že se nevyplatí postupovat podle pravidel a pokynů, ale že je správné hledat a najít cestu, jak tato pravidla obejít. To není systémové, ale projev elitářství. Přes všechny tyto úvahy přeji všem pevné zdraví.


Jaroslav Němec

[Noviny Prahy 2, březen 2021, s. 12](https://praha2.cz/file/ldw1/03-2021-PRAHA-NOVINY.pdf).

