---
date: 2020-03-03
category: blog
tags:
    
layout: post
title: Změna Územního plánu u Hlavního nádraží
author: Jaroslav Němec
authorId:  jaroslav.nemec
image: posts/penta_14.jpg
---
<h3>Stanovisko zastupitelského klubu Pirátů ZMČ Praha 2 k podnětu na pořízení změny
Územního plánu sídelního útvaru hl. m. Prahy zkráceným postupem týkajícího se pozemků
parc. č. 4372/1, 4372/22, 4372/26, 4372/27, 4372/36, 4372/38, 4372/39, 4375, 4377/5, 4377/6,
4378/5, 4378/6 a 4379/5, k. ú. Vinohrady, Praha 2</h3>

Jménem zastupitelského klubu Pirátů ZMČ Praha 2 se změnou <b>nesouhlasíme</b>.
Změna ÚP je nepřípustná z těchto důvodů:

- Žádost o změnu územního plánu zkráceným postupem podala CR-CITY, a. s. <b>Pozemky jsou ve vlastnictví Českých drah, a. s.</b> 
<b>CR-CITY, a. s. ovládají České dráhy, a.s.</b>, se sídlem Praha 1, Nábřeží L. Svobody 1222, PSČ 110 15, IČO: 709 94 226, <b>SUDOP lnvest a.s.</b>, se sídlem Olšanská 2643/1a, Žižkov, 130 00 Praha 3, IČO: 019 18 907, <b>WILSONOVA DEVELOPMENT HOLDINGS LIMITED</b>, se sídlem 3082 Limassol, Agias Fylaxeos & Polygnostou, 212, C&I, Kyperská republika, zapsaná v kyperském obchodním rejstříku pod číslem HE 137104 a <b>Penta lnvestments Limited</b>, se sídlem 3rd floor, Osprey House, 5-7 Old Street, St. Helier, Jersey, JE2 3RG, Channel lslands, zapsaná pod registračním číslem 109645.

- Pozemky jsou součástí kolejiště hlavního nádraží, jehož podstatnou část lze považovat za transformační území. K této transformaci je však <b>nutná celková koncepce tohoto území</b>, která vyřeší funkční a provozní vazby území (<b>metro D</b>, případná budoucí tramvajová trať, uliční síť v návaznosti na síť veřejných prostranství Prahy 1, 2, 3 a 8, umístění parků, případné umístění veřejných budov a polyfunkční využití území včetně bydlení). <b>Transformační území nelze řešit “salámovou metodou”.</b> Změna územního plánu navazuje na předchozí změny P101/2017 a P153/2018. 

- Na 5. zasedání komise rozvoje RMČ Praha 2 dne 18. 9. 2019 byl požadavek změny územního plánu prezentovali: Ing. arch. T. Koumarem (Ehl&Koumar architekti, s. r. o), Ing. V. Vacek (Jakub Cigler architekti, s. r. o.), Ing. P. Král (České dráhy, a. s.), J. Vodvářka (Penta lnvestments/.  V rámci prezentace projektu bylo sděleno, že jde o projekt CR-CITY, a. s.
Dle důvodové zprávy projednávané na 6. řádném zasedání Zastupitelstva MČ Praha 2 dne 24. 2. 2020: „Návrh předpokládá demolici stávající Provozní budovy českých drah a výstavbu administrativního objektu s obchodnímu plochami. Změna plochy DZ na SV-S umožní integraci území do městské struktury, zkvalitnění veřejného prostoru v území  navazujícím na hl. nádraží. Navržená plocha SV s koeficientem S nevylučuje provoz železnice. Navržená novostavba budovy Českých drah navazuje na realizovanou zástavbu objektů Churchill.“ 

- Předkládaný záměr je administrativní komplex s komerčními jednotkami v parteru, naprosto absentuje obytnou funkci. Je nutné požadovat polyfunkční využití území včetně bydlení a to směrným kódem minimálního podílu bydlení, např. v protějším bloku je tento kód SV-5 čili 50 %. Podíl bydlení v ÚP je jedním z nástrojů proti vylidňování centra města, podíl bytů je nutný také z důvodu vyváženosti využití území a bezpečnosti ve večerních a nočních hodinách. 

- Dle odůvodnění předkládané změny ÚP : „je nutné přistupovat k plnění zeleně na rostlém terénu specificky“, protože „naplnění požadavků platných regulativů stanovujících minimální podíl započitatelných ploch zeleně v území objektivně zamezuje jak rozsah zpevněných ploch potřebných pro pěší a dopravní prostupnost území, tak provoz vč. zázemí a příjezdů do území železnice .“ Z toho důvodu je navrhován  KZ = 0. Koeficient zeleně není nesplnitelným požadavkem, vedlejší plocha v ÚP má KZ cca 0,3 (přesná hodnota se odvozuje od průměrné podlažnosti), ale znamenalo by to méně intenzivní využití pozemku (nižší KPP).  V centru města, v místě tepelného a smogového ostrova, nelze připouštět nulový koeficient zeleně, vzhledem k bonitě klimatu by měl být vyžadován standardní či naopak vyšší (alespoň 0,3, lépe 0,4). 

- Navrhovaná změna ÚP umožňuje příliš kapacitní zástavbu KPP = 3,85. Pro srovnání: Churchill D (ve výstavbě, SV-G,  KPP = 1,8, KPPp = 2,2), Churchill E (ve výstavbě, SMJ-I,  KPP = 2,6, KPPp = 3,2), starší okolní zástavba je ještě výrazně méně kapacitní. <b>Zástavba dle této změny ÚP nebude navazovat na urbanistické měřítko okolní čtvrti, ale na měřítko Churchillů, které svou výškou a objemem ještě výrazně předčí. Vzhledem k exponované pozici se bude jednat o výrazný zásah do typických pražských panoramatických pohledů (z rampy Pražského Hradu atd.). Cílem změny ÚP je mít co nejvíce metrů čtverečních s výhledem na Pražský Hrad a na centrum města.</b>

- Následující se týká spíše ÚR než změny ÚP, ale předkládaná změna ÚP to umožňuje: Návrh nerespektuje urbanistický charakter Žižkova – uliční síť, parter, měřítko atd. Do Seifertovy ulice umísťuje vjezd a výjezd podzemních garáží (navíc hned za křižovatkou Bulhar?!). Mezi Churchill D, E (ve výstavbě) a Churchill III (předkládaná změna ÚP) nevzniká normální ulice, ale příjezdy do podzemních garáží Churchill D a E a víceúrovňový prostor pro pěší. Veřejné prostranství je degradováno na obsluhu administrativních objektů. Kromě toho Churchill III zafixuje okolní území v současné nevhodné podobě: přilehlou část Seifertovy ulice, horní části křižovatky Bulhar, přístup na cyklostezku pod Vítkovem a vazbu hlavního nádraží a Žižkova, a tím zablokuje či omezí možné budoucí změny. (Např. je koordinováno s plánovanou revitalizací Seifertovy ulice?) 
Není žádná záruka, že pěší průchody, které mají zlepšit prostupnost území, opravdu  vzniknou a budou po celou dobu životnosti budov skutečně veřejné – nic nezabrání vlastníkovi např. si pozemek oplotit. Schválení změny ÚP negarantuje, že předkládané řešení skutečně vznikne, garantuje pouze, že vznikne řešení v souladu s regulativy této změny. Bez podmínění schválení změny ÚP smlouvou, která zaručí dodržení principů předkládaného návrhu a ošetří prostupnost území pro veřejnost např. zřízením věcného břemene, může být výsledné řešení s tím předkládaným libovolně v rozporu. 

- Schválením změny ÚP se razantně zvýší cena pozemku, tento nárůst hodnoty není nijak vyvážen přínosem pro město a veřejnost. Je nutné nejprve požadovat plánovací smlouvu (či jiný druh smlouvy), která zaručí finanční spoluúčast investora na veřejné infrastruktuře (veřejná prostranství, veřejná zeleň, veřejná občanská vybavenost, dopravní a technická infrastruktura) a také bude garantovat vznik konkrétního řešení nikoli libovolného řešení v souladu se změnou ÚP.  

<h3>SHRNUTÍ:</h3>

<b>Předkládaná změna ÚP je výhodná pouze pro developera, který získá možnost realizovat předimenzovaný komplex luxusních kanceláří s výhledem na Pražský Hrad.</b> Benefitem pro město má údajně být využití zanedbaného území a odstranění bariér. Není však žádná garance, že k odstranění bariér skutečně dojde. <b>Zástavba těchto pozemků může naopak blokovat či komplikovat komplexní transformaci klíčového území. Přínos pro developera není nijak vyvážen přínosem pro veřejnost, a to ani finanční spoluúčastí developera na veřejné infrastruktuře, ani využitím území v souladu s veřejným zájmem – takovým využitím, které by ochránilo stávající hodnoty území, snižovalo deficity a dopady problémů (bydlení v centrální části města, tepelný a smogový ostrov atd.) a především komplexně řešilo funkční a provozní vazby území včetně budoucí podoby důležitého dopravního uzlu.</b>

To vše je nutné řešit nyní. Až bude mít developer schválenou změnu ÚP a s ní možnost žádat o ÚR a SP, nemusí již být ochoten k jednání. 

<b>Zásadní je, že dominantním vlastníkem celého území je stále Česká republika prostřednictvím Českých drah a.s.</b> (tedy nikoliv soukromý investor, legitimně zřízený výhradně za účelem maximalizace privátního zisku). <b>Stát by zde měl ve spolupráci s HMP pracovat na přípravě komplexního řešení území ve prospěch obyvatel a nikoliv připravovat předimenzované administrativní ghetto pro soukromého developera. Bezmyšlenkovitá privatizace veřejného vlastnictví je ukázkou pokračující devastace města pro lidi, čehož ilustrací je i historie privatizace a současný stav nádraží Vyšehrad (rovněž pod taktovkou Českých drah, a. s.),  se všemi tristními konsekvencemi od roku 2007.</b> 

<h3>Zásadně nesouhlasíme a nechceme v zemi hlásící se k civilizovaným státům Evropy pokračovat v tomto duchu i ve 20. letech 21. století.</h3>

 
<p align="right">Jaroslav Němec, předseda<br /> 
Klubu zastupitelů České pirátské strany<br />
v Zastupitelstvu městské části Praha 2</p>
 
