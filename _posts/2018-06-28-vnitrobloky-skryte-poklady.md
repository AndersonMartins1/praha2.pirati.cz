---
date: 2018-08-26
category: blog
tags:
    
layout: post
title: Vnitrobloky - skryté klenoty
author: Radek Oborný
authorId:  Radek.Oborny
image: posts/vnitrobloky.jpg
---

Krása městského plánování na přelomu 19. a 20. století, kdy vznikla podstatná část dnešní zástavby
Prahy 2, spočívala v organizaci domů do ucelených bloků.

Mezi bloky byly ulice a ve vnitru bloků zahrada, ze které byl ruch vnějšího světa krásně eliminován. Totéž platí i dnes, v době, kdy okraje ulic lemují zaparkovaná auta a průjezdnému pruhu uprostřed vládne provoz, jsou „vnitrobloky“ oázami klidu. Pohled z letadla na Prahu 2 odhalí, kolik zeleně se mezi domy opravdu skrývá.
Stejně jako historický dům, i zahrada potřebuje náležitou péči. Když ji dostane, odmění se vám krásným výhledem, osvěžujícím stínem i během parného léta, stane se místem, kde si vy a vaše děti odpočinou. Je to
taky ostrov biodiverzity, kde mohou ve vzrostlých stromech, vytvářejících mimo jiné ochranu před silným větrem či prachem, hnízdit zpěvní ptáci. V neposlední řadě můžou zahrady ve vnitroblocích sloužit jako místo pro zadržování a vsakování dešťové vody, čímž je možné předcházet vysychání půdy nebo lokálním záplavám, jichž jsme byli letos několikrát svědky.

Zahrada, respektive soukromý park v centru města, je náramný luxus a opravdový ukazatel kvality života. Je to místo, které se dá za relativně malé náklady krásně zvelebit, a vytvořit tak prostor, kde se sousedé potkávají a mohou trávit společné chvíle. Na udržování se může podílet každý obyvatel domu, ale taky nemusí – je to jen na domluvě. Z osobní
zkušenosti mohu říci, že od doby, co se staráme o zahradu, obyvatelé domu spolu více komunikují, pravidelně zde pořádáme pikniky a drinky a všichni si počin opravdu chválí. Jak zaznělo 18. 7. 2018 v Rádiu Wave z úst Michala Křivohlávka ze spolku Bieno „Vnitroblok je odpověď na problém městské anonymity.“


# Jak může Městská část Prahy 2 pomoci?

V místech, kde se lidé znají a vycházejí si vstříc, se dobře žije. Aby se dobře žilo, je i odpovědnost městské části, která může revitalizaci podporovat finančně. V roce 2015 se do takového projektu pustila Praha 6. Finanční prostředky ve výši 4 mil. Kč byly získány úspornými
opatřeními v rozpočtu životního prostředí. O dotaci mohli požádat vlastníci obytných domů, SVJ, bytová družstva, občanské spolky a fyzické osoby. Celkově se rozdělilo 3,5 mil Kč mezi 29 projektů, které získaly 10–250 tisíc Kč. Prostředky směřovaly na ochranu historických stromů, obnovu dlažby, stavbu posezení či pořízení kompostéru nebo nádrží na dešťovou vodu. Silná komunita a dobré životní prostředí by měly být i jasným cílem Prahy 2, která by měla aktivity revitalizace
vnitrobloků podporovat, a věřme, že za příznivého politického klimatu bude.

Čeho si nejvíce vážíte na vnitroblocích? Funguje zahrada tak, jak má? Vážíte si krásného výhledu z obývacího pokoje? Napište nám a pošlete fototografii, jak krásný váš vnitroblok je.

Společným úsilím budeme podporovat jejich udržování, aby sloužily i příštím generacím a nepadly za oběť garážím nebo zástavbě.
