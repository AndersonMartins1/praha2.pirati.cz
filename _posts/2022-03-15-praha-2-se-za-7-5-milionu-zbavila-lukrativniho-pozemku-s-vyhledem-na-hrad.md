---
date: 2022-03-15
category: blog
tags:
    
layout: post
title: Praha 2 se za 7,5 milionu zbavila lukrativního pozemku s výhledem na Hrad, škoda může jít do desítek milionů
author: Jaroslav Němec
authorId:  jaroslav.nemec

image: posts/kuneticka_02.jpg
---

Koalice ve vedení Prahy 2 na pondělním zasedání zastupitelstva odhlasovala prodej lukrativních pozemků v Kunětické ulici výrazně pod cenou. Pro prodej hlasovalo celkem 20 zastupitelů koalice. Městská část tím přišla nejen o strategický pozemek, ale také o několik desítek milionů korun v obecní kase. Rozpaky budí také důvod prodeje.

„Praha 2 se nesmyslně vzdala možnosti aktivně ovlivnit budoucí vzhled místa, navíc způsob ocenění pozemku je přinejmenším sporný a výsledná prodejní cena značně nevýhodná. Vinohradské pozemky o ploše zhruba 750 čtverečních metrů byly součástí posledního rozvojového území v Praze 2 v obecním vlastnictví,“ říká k prodeji pozemků předseda zastupitelského klubu Pirátů Jaroslav Němec.  

Znalecký posudek, který si nechala Praha 2 zpracovat, pozemky překvapivě ocenil řádově níž, jako by se jednalo o prodej již zastavěných parcel pod privatizovanými bytovými domy v blokové zástavbě. Tento případ je však diametrálně odlišný, jde o lukrativní pozemky v developersky přitažlivém okolí, kde investuje například také PENTA. Kupcem je dlouhodobý vlastník provizorní administrativní budovy stojící na pozemcích. Nelogický a úsměvný je také důvod, pro který městská část k prodeji pozemků nyní přistoupila.

„Jediným argumentem radnice pro prodej je nevelká dřevěná přízemní bouda a příslib vlastníka, že po odkoupení pozemků tuto boudu odstraní. Bouda přistavěná k zmíněné provizorní budově není ani v katastru nemovitostí, ale půdorysem zasahuje do plánovaného záměru obce postavit „Nový domov“ pro seniory. Zjednodušeně řečeno Praha 2 prodejem pod cenou „zaplatí“ desítky milionů korun soukromníkovi za odstranění dřevěné boudy o objemu 50 krychlových metrů,“ doplňuje Němec důvody, proč Piráti pro prodej pozemků ruku nezvedli a veřejně upozorňují na nehospodárnost tohoto kroku radnice. Navíc záměr vůbec nebyl projednán v Komisi rozvoje RMČ Praha 2.

Městská část podle Pirátů přijde prodejem pozemků o roční výnos z jejich pronájmu i desítky milionů korun z jejich prodeje. „Navržená cena 7,5 milionů korun je extrémně nízká. Vzhledem k zájmu developerů o lokalitu je jejich skutečná tržní cena v rozmezí 40 až 60 milionů korun,“ uzavírá Němec.
